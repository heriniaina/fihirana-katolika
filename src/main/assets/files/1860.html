<html><head><meta http-equiv='Content-Type' content='text/html; charset=utf-8' /><link rel='stylesheet' type='text/css' href='../tononkira.css' /></head><body>1- Ô ry Ray ô, rehefa mijery ny raiko aho,<br>
Ny fikolokoloanao no fantatro aminy;<br>
Ny famindram-ponao no tsapako eo:<br>
Fa Idada nampianatra anay hivavaka: <br>
Hivavaka hilaza aminao hoe: Ray !<br>

<br><br>2- Ô ry Ray ô, rehefa&nbsp; eo
akaikin’ny reniko aho,<br>
Dia fantatro tsara fa mamy Ianao;<br>
Ianao ilay malemy fanahy indrindra;<br>
Fa Ineny nampianatra anay ho tia<br>
An’ireo zanakao tsisy avakavaka.<br>

<br><br>3- Ô ry Ray ô, rehefa eo anilan’ny zokiko aho,<br>
Voasarika handroso amin-kafaliana:<br>
Matoky fa manana an’i Jesoa;<br>
Ka lavitra anay ny hitebiteby<br>
Satria manan-Joky Mpisolovava!<br>

<br><br>4- Ô ry Ray ô, rehefa eo anilan’ny zandriko aho,<br>
Tsaroako fa vonona lalandava,<br>
Ny Fanahinao no hery hanampy anay:<br>
Fa ny zandry izarana an’izay manjo:<br>
Fa ny Fanahy mankahery ny anaty fo!<br>

<br>5- Ô ry Ray ô, rehefa mibanjina an-janako aho,<br>
Matoky ny fanantenako ny aminy;<br>
Mahatsiaro aho, mandinika an’i Jesoa;<br>
Ny valim-babena nomeny an-dReniny:<br>
Nataony Mpanjakan’ireo voavonjy!</body></html>