<html><head><meta http-equiv='Content-Type' content='text/html; charset=utf-8' /><link rel='stylesheet' type='text/css' href='../tononkira.css' /></head><body><ul class="hira-fihirana-list"><li style="color: red;"><b>Ankalazao ny Tompo</b> <i>p. 125</i></li><li style="color: red;"><b>Fihirana Hasina</b> <i>p. 497</i></li><li style="color: red;"><b>Vavaka sy Hira</b> <i>p. 391</i></li><li style="color: red;"><b>Fihirana Dera</b> <i>p. 275</i></li></ul><p><strong>Hohetsahin-java-tsoa avy amin&#39;ny Tompo ireo</strong><br />
<strong>&#39;Zay noana sy matoky azy;<br />
hohetsahin-java-tsoa&nbsp;</strong><strong>avy aminy mandrakariva. </strong><em>(Lk. 1, 53)</em></p>

<p><em>(1 Sam. 2, 1-10)</em><br />
&nbsp;<br />
1 Endrey ny hafaliako manana ny Tompo,<br />
&nbsp;Ny lohako mitanondrika mitraka;<br />
&nbsp;Ka indro aho misoka-bava hiaro tena,<br />
&nbsp;Mifaly aho, ry Tompo, fa voavonjinao a.<br />
&nbsp;<br />
2 Ny masina toy ny Tompo dia tsy misy,<br />
&nbsp;Ny toky manahaka azy koa dia nofy,<br />
&nbsp;Tandremo ny teny an&#39;avona fanao,<br />
&nbsp;Tandremonareo ny vava tafahoatra.<br />
&nbsp;<br />
3 Satria tsisy zava-miafina amy Tompo,<br />
&nbsp;Sady izy mandanja hatrany ny asantsika:<br />
&nbsp;Ny olo-mahery tapaka tsip&igrave;ka,<br />
&nbsp;Ny osa kanefa miatrana amin-kery.<br />
&nbsp;<br />
4 Ny voky nasainy miasa mikarama,<br />
&nbsp;Ny noana kanefa homana tsy miasa,<br />
&nbsp;Ny momba nomeny zanaka amam-para,<br />
&nbsp;Kanefa ny maro anaka malazo.<br />
&nbsp;<br />
5 Mamono ary koa mamelona ny Tompo,<br />
&nbsp;Mampidina sy mampakatra ny maty,<br />
&nbsp;Mampanana sy mandevona ny Tompo,<br />
&nbsp;Mampietry izy fa manandratra avy hatrany.<br />
&nbsp;<br />
6 Al&agrave;ny tsy ho eo am-bovoka ny ory,<br />
&nbsp;Akariny avy eo am-pako ny mahantra,<br />
&nbsp;Ka indro nomeny toerana mpanjaka,<br />
&nbsp;Tolorany fiketrahana mihaja.<br />
&nbsp;<br />
7 Ny andrin&#39;ny tany an&#39;iza tsy azy Tompo,<br />
&nbsp;Ka eo no nasiany izao tontolo izao;<br />
&nbsp;Ny marina endrey tsinjoviny mandeha,<br />
&nbsp;Ny haizina kosa handevona ny ratsy.<br />
&nbsp;<br />
8 &#39;Zay miady manohitra azy torotoro:<br />
&nbsp;Darofany kotro-baratra izy ireny,<br />
&nbsp;Tsarainy tokoa ny fara vazantany,<br />
&nbsp;Sikinany hery izay nampanjakainy.<br />
&nbsp;<br />
9 Asandrany ambony homeny fahefana<br />
&nbsp;Ny tandrok&#39;ilay voahosotra ho mpanjaka.<br />
&nbsp;Hisaorana anie ianao, ry Ray mahery,<br />
&nbsp;Ny Zanaka sy Fanahy dia hoderaina.</p></body></html>