<html><head><meta http-equiv='Content-Type' content='text/html; charset=utf-8' /><link rel='stylesheet' type='text/css' href='../tononkira.css' /></head><body><ul class="hira-fihirana-list"><li style="color: red;"><b>Fihirana Vaovao</b> <i>p. 541</i></li><li style="color: red;"><b>Vavaka sy Hira</b> <i>p. 320</i></li><li style="color: red;"><b>Fihirana Hasina</b> <i>p. 230</i></li><li style="color: red;"><b>Ankalazao ny Tompo</b> <i>p. 262</i></li><li style="color: red;"><b>Fihirana Dera</b> <i>p. 279</i></li></ul><p><strong>Eo aminareo mandrakariva aho,</strong><br />
<strong>Ka tsy hisy hahasarika anareo</strong><br />
<strong>Eo an-tanan&#39;ny Ray. </strong><em>(Mt. 28, 20)</em></p>

<p><em>(Sal. 89)</em><br />
&nbsp;<br />
1 &#39;Zany izaho raha mialokaloka ao an-tranon&#39;ilay Avo,<br />
&nbsp;Velon-toky tsy manahy fa alofanao, ry Tompo!<br />
&nbsp;&quot;O ry Tompo fialofako sy mandako&quot;, hoy aho,<br />
&nbsp;Andriamanitra itokiako marimarina tokoa.<br />
&nbsp;<br />
2 Fa ny Tompo no mpanafaka amy fandrika mandavo<br />
&nbsp;Sy manakana, manohana fiadiana mety hamono,<br />
&nbsp;Eo ambanin&#39;ireo elany no anaronany anao,<br />
&nbsp;&#39;Zay matoky tsy manahy fa efa tsara fambombana!<br />
&nbsp;<br />
3 Fa ny sandriny dia zary fiadiana toy ny ampinga<br />
&nbsp;Ary &#39;zany fahamarinany moa tsy &#39;lay fiarovan-tratra:<br />
&nbsp;Na raha alina ka tojo &#39;rony amboa manao andia,<br />
&nbsp;Na antoandro mifanehatra amim-borona mahery!<br />
&nbsp;<br />
4 Na misoko te handringana am&#39;ny haizina ny loza,<br />
&nbsp;Tsy hangovitra, tsy hatahotra, tsy hihontsona ianao.<br />
&nbsp;Tazanao mianjerazera eo ankavia ny arivoarivo,<br />
&nbsp;Ankavanana alinalina midaraboka sy lavo!<br />
&nbsp;<br />
5 Eo anivon&#39;izy ireny ianao mijoro tsy mirona,<br />
&nbsp;Tsy voakasika, tsy taitra, tsy miraika fa voaaro;<br />
&nbsp;Etsy kely ange ianao ka ahirato &#39;zany maso,<br />
&nbsp;Dia indreny tazanao, fa voasazy ny olon-dratsy!<br />
&nbsp;<br />
6 Ilay Avo no nataonao fialofa-mahatoky,<br />
&nbsp;Fiarova-mahavonjy sady fefinao hatrany!<br />
&nbsp;Ka ny tena tsy mba tran&#39;irony loza mahafaly;<br />
&nbsp;&#39;Zay antambo koa tsy hiditra ny trano itoeranao!<br />
&nbsp;<br />
7 Fa nomeny baiko, manko, ny anjeliny rehetra<br />
&nbsp;Mba hanampy anao ho tody soa aman-tsara an-tranonao<br />
&nbsp;Voahitsakitsakao ny bibidia sy menarana,<br />
&nbsp;Ny fananom-pitoloha indro torotoronao!<br />
&nbsp;<br />
8 &quot;Fa matoky ny fitiavako izy, hany ka vonjeko;<br />
&nbsp;Nahafantatra ny anarako: tsenaiko famonjena.<br />
&nbsp;Hovaliako raha miantso, hovonjeko raha mijaly;<br />
&nbsp;Raha tojo fitsapana, tsy havelako hanirery!<br />
&nbsp;<br />
9 &#39;Zaho ho tonga hanafaka azy eo anivom-pahavalo;<br />
&nbsp;Sy ho avy hanandratra azy eo anivom-pahoriana,<br />
&nbsp;Ka homeko tombon&#39;andro sesehena koa izy;<br />
&nbsp;Hanehoako &#39;zany vonjiko fa sitrako izany!&quot;<br />
&nbsp;<br />
10 E, tongava, ry vahoaka, mba hidera sy hisaotra,<br />
&nbsp;Fa ny Ray no fiarova-mahatoky sy mitahy,<br />
&nbsp;Sy ny Zanaka nasandrany ho mpandresy &#39;rony ratsy,<br />
&nbsp;Ny Fanahiny nomeny tsy hisaraka amintsika.<br />
&nbsp;</p></body></html>