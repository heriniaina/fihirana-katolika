<html><head><meta http-equiv='Content-Type' content='text/html; charset=utf-8' /><link rel='stylesheet' type='text/css' href='../tononkira.css' /></head><body><ul class="hira-fihirana-list"><li style="color: red;"><b>Fihirana Hasina</b> <i>p. 719</i></li></ul><p><strong>Ry Fanahy &ocirc;,</strong><br />
<strong>Ianao no mitantana an&#39;i Jesoa Kristy!</strong><br />
<strong>Ianao no manilo ny Fiangonana eran-tany!</strong><br />
<strong>Ianao no mitondra anay zanak&#39;Andriamanitra!</strong><br />
<strong>Ry Fanahy &ocirc;!</strong><br />
&nbsp;<br />
1 Fa nahoana, ry Jesoa, no olon-tsotra toy izao<br />
&nbsp;No nofinidinao ho namana akaiky anao indrindra?<br />
&nbsp;<br />
&nbsp;Tao amin&#39;ny Fanahy no nifidianako azy ireo<br />
&nbsp;Notendreko ho Ap&ocirc;st&ocirc;ly sady ho vavolombeloko<br />
&nbsp;Eo imason&#39;ny tontolo manerana ny tany.<br />
&nbsp;<br />
2 Fa nahoana ianareo, &ocirc; ry mpianatr&#39;i Jesoa,<br />
&nbsp;No milefa an-tany lavitra, mandositra mpanenjika?<br />
&nbsp;Ry mpianatr&#39;i Jesoa.<br />
&nbsp;<br />
&nbsp;Ny Fanahy no nanao ny fanenjehana ho fitaovana<br />
&nbsp;Mba hiparitahanay amin&#39;ny vazantany efatra,<br />
&nbsp;Hampiely ny finoana an&#39;i Kristy ilay velona.<br />
&nbsp;<br />
3 Fa nahoana ianao, Filipo, no niezaka hanatratra<br />
&nbsp;An&#39;ity Eti&ocirc;pianina tanatin&#39;ny kalesiny?<br />
&nbsp;Fa nahoana, ry Filipo?<br />
&nbsp;<br />
&nbsp;Ny Fanahy no naniraka ahy hihaino izay vakiny,<br />
&nbsp;Ary nanazava taminy izay momba an&#39;i Jesoa;<br />
&nbsp;Ka dia nino mafy izy sy naniry hatao batemy.<br />
&nbsp;<br />
4 Fa nahoana ianao, ry Piera, no nanjohy avy hatrany<br />
&nbsp;Ireto iraky ny manamboninahitra r&ocirc;manina?<br />
&nbsp;<br />
&nbsp;Ny Fanahy no niteny ny hanarahako azy ireo<br />
&nbsp;Hitoriako an&#39;i Jesoa Ilay Mpitsara lehibe:<br />
&nbsp;Ka ireo nihaino ahy dia nahazo ny Fanahy.<br />
&nbsp;<br />
5 Fa nahoana ianao, ry Paoly, ary ianao, ry Barnabe<br />
&nbsp;No dia nidodododo sy maika ho any an-tany lavitra any?<br />
&nbsp;Fa nahoana ianareo?<br />
&nbsp;<br />
&nbsp;Ny Fanahy no nanokana ary koa nanendry anay.<br />
&nbsp;Tao&nbsp;anaty fanompoam-pivavahan&#39;ny Fiangonana,<br />
&nbsp;Hanambara ny Vaovao Mahafalin&#39;i Jesoa.<br />
&nbsp;<br />
6 Fa nahoana no haato izato dianao, ry Paoly<br />
&nbsp;Tsy hitory ny Evanjely amin&#39;ny tany nokasaina?<br />
&nbsp;Fa nahoana ho&#39;aho, ry Paoly?<br />
&nbsp;<br />
&nbsp;Ny Fanahin&#39;i Jesoa no mifidy izay haleha,<br />
&nbsp;Ary&nbsp;vonona aho izao &#39;ndeha hiampita&nbsp;ranomasina<br />
&nbsp;Fa ny faritr&#39;i Eor&ocirc;pa no anirahan&#39;Andriamanitra.<br />
&nbsp;<br />
7 Ry Fiangonana &ocirc;, mankaiza izato lalanao izao<br />
&nbsp;Fa ny lalan-tsy mahazatra tsy azo antoka maz&agrave;na?<br />
&nbsp;Ry Fiangonana &ocirc;, mankaiza?<br />
&nbsp;<br />
&nbsp;Ny Fanahy no itokiako ny amin&#39;ny fomba hanatrehako<br />
&nbsp;Ny fiainan&#39;ny vahoaka manontolo ankehitriny,<br />
&nbsp;Fa ny olona ankehitriny no tsy maintsy hovonjena.</p></body></html>