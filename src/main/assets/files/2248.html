<html><head><meta http-equiv='Content-Type' content='text/html; charset=utf-8' /><link rel='stylesheet' type='text/css' href='../tononkira.css' /></head><body><p>1. &#39;Ndao ento miakatra<br />
Ity Firenena ity:<br />
Mihitsoka sy tena kizo fara;<br />
ny rariny sy ny hitsiny<br />
natao am-paladia:<br />
fitiavantena no andriamanjaka.</p>

<p>Valala voatango ireo zanaka mpandimby<br />
tsy mety ho kivy miatrika ny hoaviny.<br />
Somary mihidy vazana,<br />
mitsemboka isan&#39;andro<br />
sao lasan&#39;ireo namana malaso.</p>

<p>Ho anao, ry mpitolona,<br />
ho anao, ry maitso volo,<br />
izao no vavakay ho anao:</p>

<p><em>Tongava, ry Fanahy,<br />
ry Fanahin&#39;i Jesoa,<br />
tongava fa mafy ady ireo mpitolona.<br />
Ianao no maharesy<br />
ireo fakampanahy,<br />
tongava handrava ny fandrik&#39;ilay Ratsy.</em></p>

<p>2. Tsy tahotra, tsy henatra<br />
ireo sisi-bola<br />
ivarotana, ividianana ny marina.<br />
Izay tsy manao izany<br />
melohina ho adala,<br />
mpitsara tsy mahay manao afera.</p>

<p>Ny marina ikipio, ny vola no sariho,<br />
ny vola anie zalahy, no maha rangahy e!<br />
Tsy ny rehetra anefa no mahavita izany<br />
fa misy ihany ny manam-panahy.</p>

<p>Ho anao, ry mpitsara,<br />
tsy maty eritreritra<br />
izao no vavakay ho anao:</p>

<p><em>Tongava, ry Fanahy,<br />
ry Fanahin&#39;i Jesoa,<br />
tongava fa mafy ady ireo mpitsara.<br />
Ianao no maharesy<br />
ireo fakampanahy,<br />
tongava handrava ny fandrik&#39;ilay Ratsy.</em></p>

<p>3. Helohina atsy ananona<br />
ny tariky ny anona<br />
mitavana fananam-panjakana.<br />
Lazaina fa hoe boka<br />
izay tsy mampiasa otra:<br />
mpiasa tsy mahay mararaotra.</p>

<p>Ho lany eo ihany ny paiso an-kady<br />
ka mirotsaha ialahy, ry Lambosalama.<br />
Tsy ny rehetra anefa no tsy maty manota<br />
fa misy ihany manam-panahy.</p>

<p>Ry mpiasam-panjakana<br />
mbola antra fo, fanahy<br />
izao no vavakay ho anao:</p>

<p><em>Tongava, ry Fanahy,<br />
ry Fanahin&#39;i Jesoa,<br />
tongava fa mafy ady ireo mpiasa.<br />
Ianao no maharesy<br />
ireo fakampanahy,<br />
tongava handrava ny fandrik&#39;ilay Ratsy.</em></p>

<p>4. Raha miditra h&ocirc;pitaly,<br />
dia tsolotra avy hatrany<br />
no mitsena ireo marary any am-bavahady.<br />
Izay tsy manao izany<br />
lazaina te-ho deraina<br />
mpitsabo efa voky, be karama.</p>

<p>Ny tody ikipio, ny vola no takio,<br />
atody ve ka hiady amam-bato?<br />
Tsy ny rehetra anefa no tsy mataho-tody<br />
fa misy ihany ireo salama fanahy.</p>

<p>Ho anao, ry mpitsabo,<br />
tsy maty k&ocirc;nsiansy,<br />
izao no vavakay ho anao:</p>

<p><em>Tongava, ry Fanahy,<br />
ry Fanahin&#39;i Jesoa,<br />
tongava fa mafy ady ireo mpitsabo<br />
Ianao no maharesy<br />
ireo fakampanahy,<br />
tongava handrava ny fandrik&#39;ilay Ratsy.</em></p>

<p>5. Ireo olom-boafidy<br />
nasandratra ho mpitondra,<br />
miavona ary koa manjaka.<br />
Izay tsy manao izany<br />
Afindra sy pal&agrave;na<br />
manimba politika fiaraha-miasa.</p>

<p>Fandoto iray tandroka, fandioiray siny;<br />
mandoto rano izay sahy manova.<br />
Fa misy ihany anefa ny mpitondra na miaramila<br />
manohitra ny tsindrhazolena.</p>

<p>Ho anao, ry mpitondra,<br />
manompo ny vahoaka,<br />
izao no vavakay ho anao:</p>

<p><em>Tongava, ry Fanahy,<br />
ry Fanahin&#39;i Jesoa,<br />
tongava fa mafy ady ireo mpitondra;<br />
Ianao no maharesy<br />
ireo fakampanahy,<br />
tongava handrava ny fandrik&#39;ilay Ratsy.</em></p>

<p>6. Tanora tsy hita isa<br />
no indreo mivarilavo<br />
manitsakitsa-kaja sy finoana.<br />
Izay manan-tarigetra<br />
tsy laitran-drendrarendra,<br />
esoina miana-kendry sy efa &quot;soara&quot;.</p>

<p>Impiry ho tanora no tsy mba hilalao:<br />
&quot;ny revy anie tsy ditra, ry leiry e!&quot;<br />
Tsy ny rehetra anefa no mivaralila<br />
fa misy ihany no efa tonga saina.</p>

<p>Ho anao, ry tanora,<br />
mikotrana ho tsara,<br />
izao no vavakay ho anao:</p>

<p><em>Tongava, ry Fanahy,<br />
ry Fanahin&#39;i Jesoa,<br />
tongava fa mafy ady ireo mpitolona;<br />
Ianao no maharesy<br />
ireo fakampanahy,<br />
tongava handrava ny fandrik&#39;ilay Ratsy.</em></p></body></html>