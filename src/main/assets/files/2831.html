<html><head><meta http-equiv='Content-Type' content='text/html; charset=utf-8' /><link rel='stylesheet' type='text/css' href='../tononkira.css' /></head><body><p><span style="font-size:16px"><span style="font-family:times new roman,times,serif">Ry Andriamanitra Rain&rsquo;ny Famindrampo &ocirc;,</span></span></p>

<p><span style="font-size:16px"><span style="font-family:times new roman,times,serif">Noharianao ho iray fianakaviana aminao izahay,</span></span><br />
<span style="font-family:times new roman,times,serif; font-size:16px">Ary tsimbininao hatrany hiadana sy ho finaritra.</span></p>

<p><span style="font-size:16px"><span style="font-family:times new roman,times,serif">Tsy nahay namaly fitia anefa izahay indrisy,</span></span><br />
<span style="font-family:times new roman,times,serif; font-size:16px">fa nanalavitra Anao ka latsaka an-katerena.</span></p>

<p><span style="font-size:16px"><span style="font-family:times new roman,times,serif">Very fanahy mbola velona ka zoim-pahoriana,</span></span><br />
<span style="font-family:times new roman,times,serif; font-size:16px">rotidrotiky ny fialonana sy ny fitiavan-tena ny fiaraha-monina,<br />
mijaly sy misara-bazana ny fianakaviana,<br />
revo ao anatin&rsquo;ny herisetra sy ny zava-mahadomelina ny tanora maro,<br />
ny mpanararaotra izao andro sarotra iainanay izao<br />
mamitaka sy mandainga ary mahavatra mandatsa-dra aza.</span></p>

<p><span style="font-size:16px"><span style="font-family:times new roman,times,serif">Mitodika aminao anefa izahay Ray &ocirc;, ka mifona ary avelao heloka.</span></span><br />
<span style="font-family:times new roman,times,serif; font-size:16px">Ahirato ny sainay hahalala ny rariny sy ny hitsiny,<br />
antokin&rsquo;ny fandriampahalemana.</span><br />
<span style="font-family:times new roman,times,serif; font-size:16px">Amparo ny tananay hifandray amin&rsquo;ny hafa hampanjaka ny fihavanana,</span><br />
<span style="font-family:times new roman,times,serif; font-size:16px">Sokafy ny fonay hahay hitia na dia ny fahavalonay aza,</span><br />
<span style="font-family:times new roman,times,serif; font-size:16px">Hazavao ny fiaraha-monina misy anay hahay handray Anao, fihavanana.</span><br />
<span style="font-family:times new roman,times,serif; font-size:16px">Rotsahy ny tso-dranonao ny fiainanay,<br />
omeo ny Fanahinao hiady amin&rsquo;ny ratsy.</span></p>

<p><span style="font-size:16px"><span style="font-family:times new roman,times,serif">Miaraka amin&rsquo;i Masina Maria,<br />
Renin&rsquo;i Jesoa sady Reninay,<br />
Mpanjakavavin&rsquo;ny fiadanana izahay,<br />
no mitalaho izany Aminao.</span></span></p>

<p><span style="font-size:16px"><span style="font-family:times new roman,times,serif">Amen</span></span></p></body></html>